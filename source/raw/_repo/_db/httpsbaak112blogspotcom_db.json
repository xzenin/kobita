{
  "id": "2b5fad35-1328-4d0d-8c7a-fb0700191a6e",
  "url": "https://baak-112.blogspot.com/",
  "title": "Magazine",
  "Posts": [
    {
      "selected": false,
      "id": "8922528337206459919",
      "title": "রেনেসাঁ ও প্রমিত বলছি ",
      "content": "কবিতা লিখতে চান? উত্তরটা “না” হলে কবিতা লেখা আপনার জন্য নয়। উত্তরটা একবাক্যে “হ্যাঁ” হলে আপনি কবিতা লেখার জন্য নন...  \r\n  \r\n  না, আপনি কবিতা লিখতে চান কিনা তা নিয়ে আমার কোন মাথাব্যথা নেই। থাকলেও আমি আপনাকে সেটা খুঁজে পেতে দেব না।  বরং আপনি যা লিখছেন, তাতে আমি আপনাকে কতটা খুঁজে পাচ্ছি সেটাই কথা আমার জন্য। এটা আপনার পায়ের ছাপের মতো, আপনার গায়ের গন্ধের মতো, আপনার ছায়ার মতো ব্যাপার আর কি!  \r\n  'বাক ১১২' মূলত ২০১৫ পরবর্তী কবিদের কবিতা নিয়ে প্রকাশের কথা ভাবলাম। দুটো শব্দ ব্যবহার করলাম- “ফ্রেশ ফ্লেশ” । কারো সেটা শুনে দেশি ব্রয়লার মনে আসবে। কারো তারুণ্য মনে পড়বে। কারো কিচ্ছু মনে যাবে আসবে না। আমরা সমস্ত নিয়ম অমান্য করব, স্বাধীনতাকেও অমান্য করব।কবিরা কাঁদে না, শুধু নীচু কন্ঠে গান করে।  \r\n  \r\n  সঠিক 'সম্ভাবনা' সম্ভব হয়ে যাবে একদিন।   একটা ভাষায় কিছু সুখ দুঃখকে, কিছুকে প্রকাশ করতে চাইলে আগে পৃথিবীর সব ভাষাকে একবার করে কেঁদে ফিরে যেতে হয় সেইসব 'কিছু'-র কাছ থেকে।  \r\n আমরা বিষের কারবার করি। ক্ষয়ের নয়।  \r\n  আমরা এখন এমন এক সময়ে... না, আমরা কোনো সময়েই দাঁড়িয়ে নেই। আমরা দাঁড়িয়ে থাকব সময়ের হয়ে। বন্ধুগণ, আমি ও আমরা বন্ধুত্ব করতে আসিনি। এটা লিঁয়োবের (মিত্রচুক্তি ১৭৯৭) নয়, ডারউইনের দুনিয়া।  \r\n \r\n  যোগ্যতমের উদবর্তন হোক। কবিতা আপনি কীভাবে পড়বেন, একান্তই আপনার ব্যাপার। তবে, আমরা এই সম্পাদনার 'কাজ' টাকে এতটাই যত্নে ও অযত্নে করতে চেয়েছি যে, আপনার বোধে লাগবেই কোথাও। অনুপমদার ভাষায় 'খারাপ লাগবে'। আমাদের মনে হয় আপনি বুঝতে পারবেন, বুঝতে চাইবেন, কিন্তু, ধরতে পারবেন না 'সোনার হরিণ'।  \r\n  রেনেসাঁ\r\nপ্রমিত পণ্ডিত",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T19:48:30-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "3596788188856024391",
      "title": "অনুপম বলছি ",
      "content": "অনুপম বলছি  \r\n  ।। প্রকাশিত হল ‘বাক্‌ ১১২’। এটা ২০১৫ পরবর্তী কবিদের সংখ্যা। সম্পাদনা করেছেন ২০১৫ পরবর্তী দুজন কবি- প্রমিত পণ্ডিত ও রেনেসাঁ। আমি চেয়েছিলাম ২০১৫-র কবিরাই স্পষ্ট করুন ২০১৫-র পরে কী হচ্ছে। \r\n            কবিতাগুলো পড়লেই বুঝবেন, এগুলো তৈরি কবিতা নয়। এঁরাও তৈরি নন। তৈরি নন মনোরঞ্জনের জন্য। মাপসই লাগসই কবিতা লিখতে এই কবিরা তৈরি নন। কবিতাগুলো বাঁকাচোরা। কবিতাগুলো কাঁচা। কবিতাগুলো জায়মানতায় ভরপুর। এরা ভালো কবিতা নয়। চতুর্দিকে যখন ভালো কবিতা লেখার হিড়িক লেগেছে, এঁরা কিন্তু খারাপ লিখেছেন। আপনারা জানেন, আমি ভালো কবিতাকে খুব সন্দেহ করি। অজস্র ভালো কবিতার কারখানা তোইরি হয়েছে। তার মধ্যে ‘বাক্‌’-এর জন্য আমি খারাপ কবিতার পক্ষে গলা ফাটাচ্ছি। খারাপ কবিতা কাকে বলে? শুনুন। এই যে বসলেই কবিতা লেখা হয়ে যাচ্ছে, ফেসবুকে মারছেন, দেড়শ থেকে দেড় হাজার লাইক নিচ্ছেন, সেগুলো ভালো কবিতা। আপনার শিক্ষা ও প্রশিক্ষণ অনুসারে লেখা খুব ভালো-ভালো কবিতা সেগুলো। খারাপ কবিতা ওভাবে লেখা যায় না। খারাপ কবিতা আপনাকে ছিবড়ে করে দেবে।   আজ্ঞে না, খারাপ কবিতার সঙ্গে বানান ঠিক-ভুলের কোনো সম্পর্ক নেই। খারাপ কবিতা ভুল ছন্দে লেখা হয় না। খারাপ কবিতার শব্দচয়নে জড়তা নেই। খারাপ কবিতা শব্দ এবং নিঃশব্দের খেলাটা অপরূপ খেলে। তাহলে সে কেন খারাপ? ভালো নয় কেন? শুনুন। ভালো কবিতা হল কবির দক্ষতার ভিত্তিতে লেখা একটি কারখানাসামগ্রী। সে সম্পাদক এবং পাঠকের পছন্দমতো ছাঁচে ঢালা হয়েছে। ছাঁচের আদল তার সর্বাঙ্গে। ভালো কবিতা হল মিথ্যা কবিতা। আর খারাপ কবিতা হল তাই, যা এর আগে এইভাবে লেখা হয়নি। খারাপ কবিতা আপনাকে এন্টারটেইন করবে না। আপনাকে বিরক্ত করবে। কারণ তা আপনার ভাল লাগবে না। আপনার তাকে খারাপও লাগবে না। ভাল লাগা/ খারাপ লাগার বাইরে খারাপ কবিতার স্থির অবস্থান।   খারাপ কবিতা আপনার কাছে আসবে না। একটা কবিতার আপনাকে দরকারই নেই, আপনার কথা ভেবে লেখা হয়নি, এটা আপনি সমকালীন কবিতায় দেখতে অভ্যস্ত নন। কেন আপনাকে মুগ্ধ করার চেষ্টা হচ্ছে না? আপনার রাগ হবে। আপনার ইচ্ছে করবে খারাপ কবিতাকে বাতিল করতে। আপনার ইচ্ছে করবে চিৎকার করে বলতে- “এটা কবিতা নয়! এ কবি নয়!” আপনি খারাপ কবিতার কবিকে নিজের ব্যক্তিগত শত্রু বানিয়ে নেবেন। আপনার অভ্যাসকে সে ধ্বংস করেছে। আপনার কবিতাবিষয়ক অবস্থানকে সে নষ্ট করে দিতে চাইছে। আপনার সে শত্রু। যেমন রবীন্দ্রনাথ জনৈক কালীপ্রসন্ন বিদ্যাবিশারদের শত্রু ছিলেন। জীবনানন্দ ছিলেন সজনীকান্তর শত্রুতাচিহ্নিত।   কোনো চকচকে মলাটের পত্রিকা আপনার খারাপ কবিতা ছাপতে চাইবে না। যদি ছাপে আপনার অবস্থানকে নিজের করে নেওয়ার লোভে ছাপবে, আর নিজেই সংক্রমিত হবে। আপনি কি খারাপ কবিতার কবি? আপনি একজন দেবতা। মন্দিরহীন দেবতা। নিজের উপরে আস্থা রাখুন। ফুল-বেলপাতা রাখবেন না। মালা পরার লোভ সংবরণ করুন। খারাপ কবিতা লিখুন।   ভালো কবিতা লেখার জন্য আমাদের রঘুনাথ আছে। আপনি বেরিয়ে পড়ুন।।  \r\n               \r\nঅনুপম মুখোপাধ্যায়  পরিচালক বাক",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T19:52:46-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "5135815626586404348",
      "title": "রেনেসাঁ",
      "content": "৩ টি পুনরাধুনিক কবিতা   \r\n  ১।সঙ্গীতাদের বাড়ি  \r\n   বৃষ্টির সময় দুলতে থাকা হলুদ কল্কি ফুলগুলো থেকে লাভ দিয়ে বেড়িয়ে আসে কতগুলো কালো বেড়াল... তাদের চোখ চকচক করে খিদেয়...আমাকে খেতেই কি আসছিল?  \r\n  বেড়ালগুলো একসাথে চেল্লায়... নিঃশ্বাস ছাড়ে ... ভয়ে ঠান্ডা হয়ে উঠি, কল্কি ফুলগাছ দৌড়ে পালিয়ে যায় পূবদিকে।  \r\n  \r\n  এই বিড়ালগুলো লাফিয়ে পড়ল। তারপর টের পাবে , আমার ভেতরে আসলে একটা ফাঁপা এরোপ্লেন হাঙরের মত ভাসছে...... কিচ্ছু নেই তাতে।  \r\n  এভাবেই বৃষ্টি থেমে যাচ্ছে। কল্কি ফুলগাছটা আবার কোত্থেকে দৌড়ে এসে বসে পড়ল। কালো বেড়ালগুলো পটাপট সাদা-নীল হয়ে ফ্যাঁচফ্যাঁচ করে লাফ দিয়ে ঢুকে যায় ফুলের ওপর। ফুলগুলো ডালপালাসুদ্ধ এমন ভাবে হাসতে থাকে যেন এতক্ষণ কিছুই হয়নি। আমি আর কোনদিন সঙ্গীতাদের বাড়ি যাব না। ফুল ছোঁব না। কাউকে জানতেই দেব না আমি  \r\n  \r\n  ২। অভিষেকদাকে,  \r\n  “আইসোলেশন ইস অ্যা গিফট”  \r\n  চিনির কৌটো উপড় হয়ে পড়ে গেলে   বৃষ্টি...  শেষ চিনির দানার মত বিচ্ছিন্নতা চাই।  \r\n  সব কিছু ছেড়ে...  উড়ে যাওয়া পাখির ঝাঁক থেকে একা হয়ে যাওয়া শেষ পাখিটার মত...  \r\n  \r\n  আমি হিংসেয় বাঁচছিলাম। আমি হিংসেয় মরছিলাম।  \r\n  এতটা উদাস হয়ে যাব যেন, কারো হিংসে  শুনতে না পাই, এতটা দূরে চলে যাব , যেন চিৎকার করলেও আমার হিংসে কেউ শুনতে না পায়।   \r\n  \r\n  ৩। বড়মামা  \r\n  তিস্তা তিস্তা খেলা। ব্রিজ ব্রিজ... একটু একটু মামাবাড়ির কাঁঠালগাছে বাঁধা দোলনা...গাড়ি যায় তার দুদিকে... কিছু ছেলেমেয়ে খেলছে। ওরা আমারই মামাতো ভাইবোন সব। বড়মামা চলে গেল সেদিন। গেল মানে গেলই।  \r\n  \r\n  ঠিক কেমন যাওয়া হলে মামির গলার স্বর অমন ভেঙে যাওয়া জামরুলের মত হয়? উঠোনে মামার ছবি রাখা। এই আছি... এই নেই... সব ঘোড়াই একদিন নতুন ডানা পায়... সেই যে উপরের দিকে উঠে যায়, আর নীচে নামতে পারে না। মা কাঁদছে। ধূপ-ধুনো থেকে মামা বেড়িয়ে এসে বলবে - “রোজ সকালে উঠে জগিং করবি। ” আর মামির দিকে তাকিয়ে হেসে বলবে - “কেমন! চলে এলাম তো!” মামা আরো নেই হয়ে যায় যত মূহুর্ত যায়... আরো আরো নেই।   \r\n  সেই তিস্তা ব্রিজের ওপর ছেলেমেয়েদের দল খেলছে। আমি তিস্তা পেরিয়ে বাড়ি ফিরছি। গাড়ি ছুটছে ...  \r\n  কবিতা, কবিতা শোন, মামাকে ফিরিয়ে দাও  বাড়িতে। অন্তত মাঝেমধ্যে ফোন করুক, গান শুনতে চাক। অন্তত চুপ করে শুয়ে থাকুক। মামার সামনের ধূপটা সরে যায় আজকের মত, কাল আবার বসবে।  \r\n  সূর্য ডুবে গেলে ঈশ্বরের ভাবনা শুরু হয়; কাল আবার কার ঘর থেকে কাকে নিয়ে যাবেন।",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T09:11:30-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "6517485883450407027",
      "title": "রানা বসু",
      "content": "পাখা চালালে\r\n অতীতের সব কথা সামনে এসে পড়ে\r\n বাবার (মৃত্যু) যোগ\r\n স্ট্রোক - [ ব্রেন ] - ক্যান্সার\r\n ফিরে আসা-যাওয়া\r\n ঘর ও ঘরের দালান  সাইকেল - স্পোক - দেয়াল ঘড়ি\r\n আর শ্মশানকেন্দ্রিক সভ্যতা  \r\n  \r\n  বেঁচে থাকা একটা কালো দাগের মতো  মরে যাওয়া সাদা\r\n কিন্তু কালো খাতার প্রচলন কোথাও নেই  \r\n  \r\n  একজন বীমা এজেন্ট\r\n রাস্তার পাশে কোনও বাড়ির\r\n অন্ধকার দরজার পিছনে দাঁড়িয়ে\r\n কী করতে পারে  একটা পেনসিলবক্সে পেন রাখা তো\r\n আরও  হার্বেরিয়াম সীটের মত\r\n বইয়ের ভিতরে কন্ডোম রাখলে\r\n কিছুদিন পরে বেরিয়ে পড়ে  রাতে ডায়াবেটিসের হার বেড়ে যায়\r\n সেইসব রুগীদের\r\n যারা বীমা এজেন্ট ছিল\r\n পেন্সিলবক্সে পেন রাখত\r\n বা বইয়ের ভিতর যাদের\r\n কন্ডোম রাখা ছিল  হার্বেরিয়াম সীট দখলের পর\r\n চারিদিকে শুধু\r\n ক্রীম ক্র্যাকার আর\r\n লাল পিঁপড়ের দল  \r\n  \r\n  গোল একটা দাগ\r\n যেখানে বৃত্ত বা গোলক\r\n ধারণা নেই\r\n বা থাকলেও যা\r\n বিদ্যুৎ থাকা না-থাকার\r\n ওপর নির্ভর করে না  রোজকার রুটিন ব্যাহত হয়\r\n লিকার চা-এর টানাপোড়েনে  সেখানে দাগের গোল থাকতে পারে\r\n গোলের কোনও দাগ নেই  \r\n  \r\n  রক্ত চলাচল অসভ্য হয়ে উঠছে  সকালবেলা বৃষ্টির মতো অশালীন কিছু নেই  বিধবারা কারেন্ট চলে যাওয়ার মত হয়\r\n শিরা দিয়ে নেমে আসছে ধাতু  রক্ত\r\n রক্ত চলাচল অসভ্য হয়ে উঠছে  সকালবেলা\r\n স্বপ্নের মত সুখ হয় না\r\n সুখ উড়ে যাচ্ছে\r\n শরীরে ডানা নিয়ে\r\n স্বপ্ন খসে পড়ছে\r\n বাতাসে ঘষা লেগে\r\n আগুনের ফুলকি দেখা যাচ্ছে  রিকশায় করে বাড়ি ফিরছে পরীরা\r\n \r\n   বড়মামা মারা যাবার পর মায়ের বৈধব্য বেড়েছে। কারণ মামা সেচ অফিসে কাজ করত। আমাদের পুকুরের জল বছরের কোন সময়ে বাড়া উচিত, তা বড়মামাই শিখিয়েছিল। সেই সময়মত আমাদের রান্না বাসনমাজা জল তোলা বা ফেলা গাছ লাগানো হত। বড়মামা মারা যাবার পরদিন থেকে পুকুরের জল বড়মামার কথামত বাড়ছে বা কমছে না আর। বড়মামা বাঁশ ছুলে কত কিছু বানাত। বাঁশগুলো নুয়ে পড়ছে বৃষ্টিতে...\r\n  বৃষ্টি সমানভাবে পড়ছে যেমন বাবা আর বড়মামা বয়সের অনুপাত মেনে ন'দিনের পার্থক্যে খড়কুটোর মত উড়ে গেল। মহাকাশের তুলনায় ওরা এতই ক্ষুদ্র (ছোট নয় কিন্তু), যে আর খুঁজে পাওয়া গেল না। অথবা, থিয়োরী অব রিলেটিভিটি অনুযায়ী ওরা যে ডায়মেনশনে আছে তা ম্যাচ করছে না...",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T09:11:01-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "9104620625096971551",
      "title": "হিমালয় অংকুর",
      "content": "নামহীন কবিতা\r\n\r\nক্রমাগত যে বায়ুর সাথে বোঝাপড়া  ওষুধ স্রেফ আয়ু জমানোর তালিম\r\n ধীর এই বনের মতো\r\n ভয় এক কবুতর—\r\n কতদিন খেলার মাঠে\r\n বয়ামে কেমন দূর রেখে\r\n খুলে আসে তাল!\r\n তুমি কি ডুবুরি\r\n পাড়াতো ভাই আমার,\r\n মৃতদার পাশে বসে গাও রক?\r\n \r\n  কদম আমার ফুলগুলি\r\n\r\n আমরা একজোড়া ঠোঁটের কাছে বিনীত\r\n অথবা\r\n সব রাত টেবিলের মতো ধীর\r\n দূরে কোথাও গোলাপ ফুটছে ভেবে\r\n গড়ে তুলি তাসের খামার!\r\n এইসব ফুরফুরে জিনিস নিয়ে\r\n আলমিরা কেমন ঢলে পড়ছে একা—\r\n যদিও পোশাক,\r\n দেহের নামে ফুলে ওঠা ম্লান;\r\n কোথাও কোনো ডিমলাইট নেই\r\n বা কদম আমার ফুলগুলি\r\n ডিমলাইট ধরে ফুটে আসছে,\r\n এই যে তন্ময়..\r\n ট্রাজিক হিরো হয়ে গেলো:\r\n পরে কী হইলো আর?\r\n বলি, দূরে যেতে পারো\r\n থেমে আসা বৃষ্টির মুখে\r\n কখনো রবিবার ফিরে আসে না,  \r\n  মনোলগ\r\n\r\n রোগাটে অলিভ বলেছিল:\r\n দরজা খুলে যাবে অন্তরঙ্গ একদিন;\r\n মাথার ভিতর ছায়াপথ যত  ধীরে\r\n নেমে যাবে বুক\r\n দীঘল রোদ জাহাজে ধ'রে\r\n লোবান তার ফিরে পাবে শ্বাস।\r\n তথাপি কোমল তাস মনে করায়\r\n দ্যায়,\r\n অই জন্ম মূলত ফুলের নাম!",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T09:15:30-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "7992378964471314562",
      "title": "পলাশ কুমার পাল ",
      "content": "মৃত্যুর পরে  \r\n  দড়িতে শুকাচ্ছে ক্লিপে আঁটা মাছ কিছু\r\n নীচে শিকারি বিড়াল।\r\n \r\n ফাটা-বাটিকের জামা গায়ে\r\n মোম ও রঙে মেশা কারিগরের হস্তরেখা শুঁকতে শুঁকতে\r\n কমলালেবু নিঙড়ে,\r\n \r\n ছেলেটি আচারের বয়ান রোদে দেয়...\r\n \r\n \r\n আশাব্যঞ্জক  \r\n  ভাঙাচোরা টিভিদের আবর্জনায়\r\n হঠাৎ‍ই একটা টিভি চলতে শুরু করে,\r\n \r\n বসে পড়ি পাশে\r\n স্পার্টাকাস কাঁধে হাত রাখে।\r\n রিমোট টিপে\r\n সিনেমারা আমাদের দেখে...\r\n \r\n \r\n \r\n দিবস  \r\n  রুমালের কথা জানো কি?\r\n জানকীও বলতে পারো।\r\n \r\n চাল থেকে কাঁকর বেছে\r\n মায়ের হাতে কাঁকন বাজে,\r\n তেমন।\r\n তেমনই\r\n অ্যাকোরিয়ামের পাশে ঘড়িটা,\r\n রামায়ণভক্তটি দড়ি থেকে শুকনো বোরখা ভাঁজ করে রাখে...\r\n \r\n  \r\n\r\n সুচেতনা  \r\n  ধরে নেওয়া একটা দ্বীপ\r\n কোনো এক পাটিগণিতের সমাধানে,\r\n \r\n আর সব রূপকথা মিলে একটাই তোতা\r\n বুলি শিখে রাখা ফর্মূলা-\r\n \r\n খাঁচাটা ছাঁকনির মতো\r\n খাঁটি দুধ ছেঁকে নিয়ে,\r\n বা নবরত্নের মতো কোনো তরকারিতে\r\n \r\n ভাতের উত্তরমালায়\r\n সম্রাট হয়ে ওঠে...",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T09:10:30-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "2998624227273189095",
      "title": "রঙ্গন রায়",
      "content": "প্রাপ্ত বয়স্কতার পূর্বদিক \r\n \r\n ১০ \r\n দার্জিলিং ম্যাল এর অপূর্ব কোয়াশা আর \r\n ঠাকুর্দার অব্যবহৃত চশমার কাচ। \r\n দর্শন ফিকে হয়ে আসছে, ম্যালের উপর \r\n আমি চেঙ্গিস খান, ঘোড়ার ক্ষুরের মতো\r\n বাবার সেলাই মেশিন বহন করে চলেছি রোজ। \r\n \r\n পয়লা চৈত্র মানেই \r\n ইজিচেয়ার ছেড়ে জীবনে প্রথমবার \r\n ঝাড় দিতে উঠে গেলেন ঠাকুর্দা \r\n \r\n ১১ \r\n লাউকে কদু বলি, \r\n কীরকম চাঁদ লুটোচ্ছে হেমন্তের চালে। \r\n যেন হাত বাড়ালেই বামন পৌঁছে যাবে \r\n এতটাই পাঁচালী। \r\n মাচার আড়াল দিয়ে ঝিরিঝিরি চন্দ্র নেমে এসেছে \r\n ফুলমনীর গলায়... অপূর্ব সঙ্গমে \r\n ম্যাহ্যাহ্যা করে গোটা গ্রাম ডাকছে, \r\n পশুদের মালকোষ নদী বরাবর জ্যোৎস্নায় \r\n পায়েচলা পথ বানিয়ে নিয়েছে রাত্রি। \r\n গন্তব্য সকাল। \r\n \r\n ১২ \r\n রাধাও তো মা হবে, \r\n হে গোঁসাই গোঁসা কোরোনা। \r\n দাওয়ার রোদে বড়ি দিয়ে কিঞ্চিৎ \r\n নিজেকেও মেলে দাও \r\n একটা নিখুঁত সংসারের জন্য \r\n আয়ান ঘোষকেই দরকার। \r\n এখনো সখার প্রেমিক পালক দেখে মনে হয় \r\n আমি কি সুন্দর ব্যাডমিন্টন খেলতে জানি \r\n আর একটু একটু ঘেমে তুমি সোয়েটার খুলে রাখলে \r\n হীর- রাঞ্ঝার গল্পও ফেল মেরে যেতে পারে",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-22T19:21:23-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "637352368066176581",
      "title": "শান্তনু বেজ",
      "content": "রুনুর টিকটিকিসমূহ  \r\n  ক) শ্বাপদের  স্বপ্ন   \r\n  \"বেরিয়ে এসো অলৌকিক মেয়ে   আমার জিভের নিচে যে অক্ষর সেজে লুকিয়ে ছিলে, বেরিয়ে এসো   দেখো রাস্তায় তোমার শরীর ছেটানো  আছে  তাকে নিঁখুতভাবে দেখো, আর টোকা মারো-  মারতেই থাকো যতক্ষণ হিউম্যান রাইটস না তেড়ে আসে   ঐ পোশাকের দোকানে, সাজানোর ইচ্ছায় আর নদীর বাঁকে\"---- এই কথাগুলো রুনু স্বপ্নে শুনেছিল। তারপরই ওর স্বপ্নে শ্বাপদ এসেছিল। \r\n \r\n  \r\n  খ) রজঃবীর্যময় আয়না   \r\n  একদিন ঠিক মাঝপথে থেমে যাবে রোহিঙ্গা নজর, চোখের ভেতর হাঁটবে নূরজাহান   কোমরস্পর্শে শত চেষ্টায় থেমে যাবে মেঘের ভিতরে বৃষ্টি   যেমনটা  তুমি  আয়নায় সঙ্গমকালীন টিকটিকির চেপ্টে থাকা পাক্কা দশমিনিটকে  সহ্য করে ছিলে দাঁতে দাঁত চেপে, ততদিন তুমি প্লিজ মৃত্যুভয়ে  ভয়াবহ হয়ে যেওনা   তাদের রজঃবীর্যে তোমার আয়না ভরে উঠেছিল কাকভোরে, সেটাকে মনে রেখে তুমি বাঁচতে শেখ প্লিজ,   প্লিজ রুনু , ওটা মনে করে বাঁচতে শেখো  \r\n   \r\n  গ) ত্রহ্যস্পর্শ   \r\n  মনে পড়ে,   যখন তোমার ক্ষীণতনু আঙুলের মাথায় একটিও শীতের শিশির ঘন হয়ে থাকলো না, সমস্ত তরলের মেজাজ নিয়ে হাতের তালু ভরে উঠলো জলের ফেনায়, তখন ..... হ্যাঁ, তখন তোমার মনে পড়েছিল দিল্লিতে থাকা তোমার বয়ফ্রেন্ডের কিছু প্রতিভা, কিছু উদ্ধৃতি, কিছু বালিশের স্মৃতি   এবং তখনই তোমার কিডনির সমস্যা তোমার স্মৃতিটৃতি ভেঙে দিয়ে বলতো, \"  টিকটিকিগুলোকে তাড়িয়ে দাও, আর বিশুদ্ধ জল খেয়ে এসো\"  আর হ্যাঁ,   একগ্লাস জল খেতে খেতে তুমি কতবার কাঁচের গ্লাস ভেঙেছো, রুনু ? পারবে না, কারণ তোমার কিডনির সমস্যা আছে   তুমি কিডনিতে বেঁচে আছো, আমি কবিতায় \r\n  আর দিল্লীর বন্ধু টিকটিকির আওয়াজে",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T09:09:57-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "4159576871929896606",
      "title": "রাজা সিংহ ",
      "content": "সিতের নিঝুম রোদ   \r\n  মার্জিন কাটা একটা খানদানি রাস্তা   লোকটার ঢাল খোঁজার টার্গেট নিলো  চিপটে যাওয়া একটা সংসার খোর   মুখ দিয়ে র-ফলা বেরিয়ে আছে হুঁশ-ঝার!   একটা গোটা দাড়ি ।   \r\n  আকাট অদৃশ্যের গলায় হলুদ ম্যাজিক ঝোলাও  ছেলেটায় রোদাগম হবেই হবেই হবেই,   ওয়ারেন্টি পিরিয়োড শেষ   হলেই সম্পর্ক ভাইরাল হয়ে যায় অতি প্রাকৃতিক ভাবে   বাড়ি ফাটাই অসহ্য বৈঠক আর পুরোনো নৈরাশ্য দিয়ে  আমারও ক্লোরোসিস হয় তেজ শুকিয়ে।   হন হন করে এগিয়ে যাচ্ছে ঝুলের পাড়া   আগ বারিয়ে যে কেউ বৃদ্ধাঙ্গুল ঝুলিয়ে রাখে শোধোনে ।   ও মোরি লজ্জা খেঁকো জাগানো বাঁচিয়ে রেখো;   দোলনা কোমোড় বাঁধুক চোদোনে   ।?  আপাত সমঝোতা জানে   ন্যাতানো হর্সপাওয়ার মেনেই   ফ্ল্যাশ হোক এতোদিনের   যেকোনো ঠাঁটিয়ে থাকা মানে !   Sorry প্রিয়ো প্রত্যক্ষ দেব   রেজিগনেশন ধরে এগিয়ে   এগিয়ে তুমি চলো   রোচক ধোঁকার রাজ্যে যতটুকু রাত হয়  \r\n  Minimum সেটুকুই আজীবন হারার কথা বলো",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T09:08:53-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "2681462080277687568",
      "title": "মনোজ দে",
      "content": "সঙ্গীতিনী  \r\n  উদযাপন এমনকি উৎসর্গ করার জন্য একমাত্র সঙ্গীত সম্বল তোমার। যে বছর ভীষণ বৃষ্টি। প্রথম নৌকা দেখা। ভেসে যাওয়া এই নদীমাতৃক দেশে। পৃথিবীভর্তি লিরিক সেই প্রথম রিদিম হল। অথচ গাইতে ব্যর্থ হলে, রেওয়াজ অজুহাতে।  \r\n \r\n এত লিরিক, কোথায় যাবে ওরা?  \r\n \r\n তিনদিন আকাশ দেখেনি কেউ। আকাশ আমাদের। এরপরও বলবে, হারমোনিয়াম জানার অপরাধ কান্না হয়নি কখনো!",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:30:32-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "3445355944410049958",
      "title": "শুভ আঢ্য",
      "content": "শালিখের ও ছুটকো শব্দেরা   \r\n  ৪  যে কোনো মেলোড্রামা থেকে                ওঠো\r\n চিৎকার, তোমার দু'পায়ে জড়িয়ে আছে\r\n বেলো             চেলো, আর কাবাবচিনির দাগ মুছে ওঠো...\r\n ইঁয়াহা তেরি নজর....              পিরিচের ওপরে তিরছি\r\n ড্রামা                                 শালিখেরা ভাঙে উপার্জনের ঘর, ওঠো\r\n তোমায় জড়িয়ে আছে কালো আর বিপরীত কাল  \r\n  অথচ শালিখের কালে              নষ্ট ধর্মীয় গান ফাঁকে আসে\r\n কাবাবের ফাঁকেফাঁকে কাগজের ধর্মীয় গ্রন্থ পড়া যায়\r\n ওঠো              অন্ধকার, ওঠো নিশ্চুপ সংলাপ হয়ে  \r\n  \r\n  ৫  সেইভাবে তীক্ষ্ণতা তোমার মাথার ভেতর\r\n ঘোলাটে অথচ অক্ষরহীন           শুয়ে থাকে       এবং\r\n তাদের ঠোঁটের ওপর               ওঠা হয়, ছবির মতো, লেন্স\r\n থেকে বেড়ে যায় শালিখের চাহনি                    অথবা\r\n বার্ড আই... তীরের মত শুধু চোখে পড়ে,            শুধু মুখে পড়ে\r\n ডানাকাটা ছায়া, আর ছইয়ের ঘর                              শুধুই\r\n সংকেতময়, মাংসের ওপর রাখা\r\n তীক্ষ্ণ              পালক। আর ঘাড় গুঁজে ছোট হওয়া\r\n ছবি ও চাহনি                        তাপ ও প্রকার, ভেদ হওয়া মাংস  \r\n  তবু উড়ালের নীচে প্রতিটা পুলের                     ওপর\r\n জমে থাকে রাত এবং শালিখের প্রাকার  \r\n  \r\n  ৬  \"- আমরা কি শুধুই                 অশ্রুগান গাইছি,\r\n কথা বলছি বেদনাভাষায়?\"  - শংকর লাহিড়ী  \r\n  এমনভাবে শুরু করা হয় প্রতিটা কথোপকথন, \r\n শব্দ, আর বিরতি\r\n ট্রান্সমিটার থেকে খোঁয়াড়ের দিকে চলে গেছে\r\n যে টানা দুর্মুখ রাস্তা                 সেখানে থাকা হয় তাদের\r\n পথ গেছে ওই পুরোনো রডের দিকে, যার মুখে বাঁধা নতুন\r\n প্রিপারেশান... তবুও তো দাঁত ঝলসায়, কথার বিরতিতে\r\n শান দিয়ে ওঠে                     চুমুর বাইরে\r\n খোলামেলা প্লেটের বারান্দায় আসে, জিভের সাথে\r\n চিনে নেয় নদী                      অন্ধকার একাংশ\r\n আর প্রাণীকূল, ওই ঝোপের ওপাশে, বস্তির বাইরে\r\n করগেটেড টিনের নীচে শ্বাপদসংকুল বাজনা বাজে\r\n তাপ পাওয়া শিকে... অথচ তাদের মধ্যে জেগে ওঠে\r\n প্রতিটা টুইঙ্কলিং তারাই                      অশ্রুভাষার কথা হয়\r\n এবং বেদনাগানে                             তারা ঢুকে পড়ে মুখগহ্বরে",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-17T09:38:38-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "2829618216101400855",
      "title": "বিপাসা গোল্ড",
      "content": "দু-এক টুকরো....  \r\n  সজনে ফুলের রুইতন খুলে  কিছুটা অলস তুলে রেখেছি  হাঁসেদের নূপুরে এখনও  খানিকটা ইমন  কোকিলের অবাকও আমি শুনিনি এরপর  ডিকশনারিছিলোনা যে  কেবল থইথই ভাবনার চামড়া পাল্টে  বেড়ালের বেঁকে যাওয়ায় মলম  লাগিয়ে যাই  ফুরিয়ে যাই একটা অথবার ,স্নানে  বোধহয় কখনো হঠাৎ হয়ে নেমে আসোনি  নখের আপন মুছে মুছে  আমারও তাই গোলাপি মেখে  সাঁতার লেখা হয়নি  না লিখব ভেবেছিলাম  কিন্তু ততক্ষণে শকুনের উচ্চারণে  মেঘ এসে পড়েছে.......",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-17T09:38:17-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "7523204791320794558",
      "title": "জয়দীপ চ্যাটার্জী",
      "content": "হূক ১  \r\n  এক জোড়া হস্তাক্ষর হয়ে আছে  ঠোঁটে আর পিঠে;   কোথাও ক্ষত, কোথাও অবশেষ   প্রচণ্ড আহুতির রেশ।  ক্রমশ ছোট হ'তে হ'তে নেই   শিকারের নুন মেখে ঠোঁটে   সূর্যের খোঁজে গেছে চিল।   \r\n  পিঠ, দাগ... তোমরাও ডানা পাবে হবে?  \r\n  \r\n  হূক ২  \r\n  মোটা ঠোঁট সয়ে নেবে  পাতলায় ছিঁড়ে হবে ফাল  (তবুও তো মুক্তি!)  আর গলায়?   \r\n  টোপে প্রেম করে যেই জন...  এর ঊর্দ্ধে বঁড়শি থেকে মোক্ষ;  মৃত্যুর পরেও তার কাঁটা   গলায় বিঁধে কেমন ছটফট   এইটুকু জানলেই রুইমাছের নির্বাণলাভ হয়।   \r\n  \r\n  হূক ৩  \r\n  টাঙিয়ে রাখা, ঝুলতে থাকা   মানুষ হলে ভয়;  ছাল ছাড়ানো ছাগল হলে   অতটাও নয়।  \r\n  ঝুলছে আঁচল, মায়া কাজল  নাভির কোলে ঘাম;  ঘেমো শার্টটা হ্যাঙার খোঁজে  ঝুলন্ত বিশ্রাম।   \r\n  \r\n  হূক ৪   \r\n  সুউসাইড নোটে শুধু একটাই শব্দ লেখা ছিল -   'ক্লীব'  পেপার ওয়েটের বদলে রাখা   ব্লাউজের দুটো হুক আর দেওয়ালে গাঁথার পেড়েক  কাগজটাকে উড়তে দেয়নি।   অথচ, এসব নিয়ে আশ্চর্য হওয়া বিলাসিতা জেনেই   তদন্ত চলছে, চলবে।   \r\n  চার দেওয়ালই সাক্ষী,  দেওয়ালে টাঙানো সেলাইয়ের কাজ বলল -   'সংসার সুখের হয় রমণীর গুণে'   যথেষ্ট এভিডেন্স পাওয়া গেল কিনা ভাবতে ভাবতেই   সাব ইন্সপেক্টরের রাগ হচ্ছিল খুব,  কারণ   সুউসাইড নোটে শুধু একটাই শব্দ লেখা ছিল -   'ক্লীব'।",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:32:02-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "9083662554479527789",
      "title": "অরবিন্দ বর্মন",
      "content": "নিরাপদ নার্ভাস ডানা \r\n \r\n    কাঁহাতক এই নির্জন সায়া  \r\n  নিছক ভেঙে এহেন ছক চোখেও লেগেছিল  \r\n  ডাঁটার মতো  \r\n  বদনাম সব বদলে যাচ্ছে আড়াআড়ি  \r\n  এই বাহানা খরচ, আপামর ব্রাগুলো  \r\n  ডাহুকের হু হুর মতই তালাশ করছে তরল  \r\n  অথচ ঘোলা অপেক্ষার নাম তুমি খুচরো করে ফেলেছ  \r\n  একটা নিরাপদ নার্ভাস ডানা  \r\n  এইখানে যাকে ধীর বিনিময় করা যায়।",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T20:56:42-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "5964025042185195872",
      "title": "অর্কপ্রভ দাস",
      "content": "১।  তিন ভাগ ট্রেন থেকে, আলো উড়ে আসছে। মাঠ ফেরতা, দেবদারু রং আলো।   \r\n  ২।  কালচে দেওয়াল থেকে, তাকিয়ে আছে, জলন্ত চক্ষুস্মান, কয়েকটি মুখ।  দেখেও না দেখার অভিনয় করছি, কিন্তু পারছি না।। তারা আমারই নাম ধরে ডাকছে বারবার।   \r\n  ৩।  যে রাস্তাটা ধরে হাঁটতাম প্রায়ই, দৌড়োতাম, মন্দিরে প্রণাম করতাম। সেই রাস্তায় প্রচুর কবর খোঁড়া আছে। মন্দিরগুলো অন্ধকার গীর্জা।  \r\n  ৪।  আমার নাতিদীর্ঘ পৃথিবী থেকে অতিদীর্ঘ একটা রোদ চুরি গেছে, সেই রোদ পাল্লা দিয়ে রবীন্দ্রসঙ্গীত গাইত, ভাষা নেই, কিন্তু সুরটুর পাক্কা। এখন এখানে প্রতিদিন বৃষ্টি হচ্ছে",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:34:23-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "796525237154160869",
      "title": "অয়ন কুমার দত্ত",
      "content": "ভেতরের কথা  \r\n  দ্রাঘিমারেখা জ্বলছে। তা থেকে  এক চামড়া ছেড়া ভিক্ষু বাড়িয়ে দিচ্ছে দিনের শেষ আধুলি  \r\n  এমন মুখোশ এখন।  মগজশূন্য এক সন্তান এখন  \r\n  রোজ নিয়ম করে ভালবাসতে বাসতে  এক সকালে পাতার বিপ্লব থুতু মেরে আসে রাস্তায়  \r\n  বাইরের বাড়ির মাতালটা কিস্যু জানে না এসব।  সে ভালমনে ঘাসে পাথরে কবিতা খোঁজে  \r\n \r\n  ভিতরের বাড়ির মাতালটা রোজ রাতের দিকে কবিতা হয়ে ওঠে, কেউ জানে না।",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:34:52-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "5484553768119788420",
      "title": "বিপ্লব রায় ",
      "content": "জমানা  \r\n  বিকেলের চোটে আহত হয়েছে রোদ\r\n পাঁচিলের স্নেহ ডিঙিয়ে বসে থাকি একা\r\n ইয়ে আসে ঘাসের গায়ে শিশির পরিয়ে টুপ টুপ\r\n আমার কেমন যেন করছে\r\n থাকা না থাকা, নিস্তব্ধ সারিয়ে বেঁচে ওঠা হয়তো হবে না\r\n যেভাবে\r\n ঘনিষ্ঠ ব্যথাগুলো জেগে উঠছে জল থেকে, জলবায়ু থেকে\r\n \r\n  \r\n\r\n   পলক মাখা  \r\n  সরু ব্রীজে হেঁটে যাচ্ছে পিঁপড়ে আর পিঁপড়ের খাবার\r\n আরো যাচ্ছে তোমার চোখ  বিবি ফয়সালা ভোরশালিখের ফুল\r\n যত্নে রাখা সময়পুরীর ঠোঁটে ঝুলে থাকা থুৎনি\r\n জেগে থাকতে ভর করে প্রদান করে\r\n মিষ্টির জন্য, শীতের রোদে পিঁপড়ের মুখ  উপবাসী যদি ধরি, পৌনে দুপুরে সাহাবৈশাখী আসত\r\n ধৃত শব্দে গান গাইত\r\n বেনারসি আসত না। সে স্ব-সুর বাড়িতে\r\n নিঁখোজ গড়ে তুলত বৃষ্টির ছোপ ছোপ\r\n   \r\n  মিলন  \r\n  তুমি দূর মাঠের ঘাস আর আমিও দূর মাঠের\r\n চিন্তা করো না বন্ধু\r\n দুজনেই জ্যোৎস্না পাবো",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:36:15-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "5754658720215506617",
      "title": "অভিষেক ঘোষ",
      "content": "আরও  যারা  পারবে, তাদের  পায়ে  হাত  থাকে  \r\n  ১  \r\n  সৈন্যদের আদভাঙা দাঁতের ফাঁক দিয়ে যুদ্ধ পালিয়ে গেলে মানুষের থেকে বেশি কষ্ট যে জোনাকি পায় তার ধবধবে সাদা আলোর ভিতরে চক্ষু স্থির করে বসে থাকলে দেখা যায় অন্ধকার ফুটে ওঠে যুদ্ধক্ষেত্রের আগে আর আমি সারা জীবন যত বর্ণ নষ্ট করি কবিতা লেখার নামে আসলে তার চেয়েও অনেক বেশি নষ্ট করেছি আলো।   \r\n  ২  \r\n  এইযে কাল অবধিও তোমার অহংকার ছিল পাগলাহাতির স্মৃতি শক্তির মত নরম খোলস ছাড়া সাপের গতির মত নৌকা ভাঙা স্রোতের জোড়ের মতো আজ দ্যখো তারা লুটোপুটি খাচ্ছে মাটিতে আর বারবার এসে আমায় বলছে ফিরিয়ে দাও সেই সব শব্দ বন্ধ ফিরিয়ে দাও সেই সব ডাকটিকিটের থুতু ফিরিয়ে দাও ট্রামের তারে ঝিলিক মারা সেই আলো যাকে ভালবেসে তুমিই তো ছোটবেলায় বিদ্যুতের বানান বলতে।  \r\n  ৩  \r\n  মৃদু হাওয়া তুমিই তো আমার প্রথম বর্ণমালায় জেদ এনে দিলে আমি কী এমন করলাম বল দেখি কি এমন কাকে বললাম বল দেখি তুমি তো জানতে আমি হেরে যাবো না আমি একবার জিতবই যে জেতায় মায়ের হাসির প্রত্যাশা থাকবে না আমার সবচেয়ে ভালবাসার মানুষের পিঠ চাপড়ানি থাকবে না আমার পাড়া প্রতিবেশীর কৌতূহল থাকবে না শুধুই আমার এই ছাদে এসে একা একা গাভির কান্না থাকবে যাকে বের করলে আবার তুমি এখন রাগ করে থাকো আমি না হয় সেভাবেই জিতব একবার।  \r\n  ৪  \r\n  আমি আর জটিল কিছু নই সুতোর পাক খেতে খেতে আকাশ ধরেছি বাতাসের গায়ে লিখে দিয়েছি অনেক ছোটবেলার পাওয়া বদনাম পিঁপড়ের দলে মিশে গেছি বাঘের আর্তনাদ শুনেছি প্রেমিকার কলরবে কান দিয়েছে যে কলাবউ তার জন্য একটা গণেশ এনে দিয়েছি সে গণেশ এখন পয়সা খায় সে কার্তিক এখন বন্দুক চালায় সেই দুর্গা এখন সিরিয়ালের প্রধান চরিত্র আমি আর জটিল নেই সুস্মিতাদি আমি আর জটিল নেই তুমি চাইলেই আমায় পড়তে পারো আমায় পড়লে তোমার সামনে আর কিছু উঠে আসুক ছাই না আসুক আমি কিন্তু আসব। \r\n \r\n \r\n   \r\n   \r\n  যে ভাবে  ডায়রি  লিখতে  নেই...  \r\n  পরিষ্কার আমরা সবাই জোর করেই লিখি, কবজি মুঠো, চোয়ালে একশটা হাতির পায়ের শব্দ বেঁধে আমরা সকলেই কাগজে আছাড় মারি সিংহাসনের চারটে পালক যেগুলো উড়তে উড়তে নামিয়ে এনেছিল আমাদের হাবা হয়ে বসে থাকা মহাশূন্যের ওপারে ফেলে আসা তোমার অসম্ভব  উচ্চারণ শক্তি খাদের পর খাদ নেমে যাওয়া ঝর্নার জল একফোঁটা চেটে নিয়ে পেনসিলের শিসে থুতু মাখিয়ে মাখিয়ে কখনই কোনদিন তুচ্ছ অক্ষর বাক্যবিন্যাসের খাতায় লিখে রাখা তেরোটি মোটে নতুন শব্দ যার ভিতর শুধু শব্দই ছিল \r\n  কোন নিশ্বাসপ্রশ্বাসের বালাই ছিল না  সেই সকল শব্দকে একটা জোর করে লেখা কবিতায় পূর্ণস্থান দিতে গিয়ে কাল ফেল করেছে...   ",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:40:27-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "2323637126908435047",
      "title": "মাহমুদ নোমান",
      "content": "বর্ষার প্রিয় সন্ধ্যায়  \r\n  জিয়লমাছের ঘোলাজলে -  ডিপফ্রিজের বর্ষাকাতর সন্ধ্যা  ইছামতী ঘাটে পাতিকাকের শোকসভায়  বিড়বিড়ানি তন্দুরের বিস্কুটের ঘ্রাণ।  খেঁকশিয়ালের  ভেঁপুতে ইস্টিমার বৈরাগী -  \r\n  ঢেউয়ের শ্বাসে নিভে যায় পিদিম  দুলে ওঠে কদম ফুল, বট আর  অমরণী পাতাদের  কলিজা ঠুকে ঠুকে চুমার নির্যাতন।\r\n   \r\n  \r\n  বৈঠাবিহীন  সাম্পান  \r\n  নদীর সিথানে মেঘহত্যার সন্ধ্যাতে  বৃষ্টির বান্ধবীরা কামুক হয়ে যায়  পণ্যবাহী জাহাজে সারেঙের বুকে  খুলে দেয় শাড়িটির ভাঁজ -  আমি ভেসে ছিলাম বৈঠাবিহীন সাম্পানে।\r\n   \r\n  \r\n  খুচরো ব্যথা   \r\n  ধানগোছা বড় হচ্ছে - জলও সবুজাভ  এক আয়নায় সিঁথি কেটে  মিটমিটে হাসছে  চোখে কে গুঁজেছে সবুজ  এ হলুদ দুনিয়ার!  ঝুরঝুরে বাতাসে সমুদ্রের উছলা  বকের পায়ে জলোমেঘে উড়ছে  এ দিনে যে ভেঙেছে খেলাঘর  তাকে মনে পড়ছে  \r\n  \r\n  নীলা, জিকির  করো      \r\n  তোমার মনখারাপ হলে  জিকির করো নীলা,  লুকিয়ে রেখো আমার নাম  বীজের অঙ্কুরে,  দিলের পর্দা দাও খুলে  বানবাসি মেঘ সরে যাক।  দখিনের বক ডাক দিলে  ছায়ার খোসা ছাড়িয়ে,  রৌদ্রতপ্ত বালির মাঠে  শুয়ে থাকো  আমি স্নানঘাটে নিয়ে যাবো  সন্ধ্যের পরপর,  পাহাড় ধুয়া কাপ্তাই হ্রদে  দুজনে সাঁতরে বেহেশতের  দ্বার খুলবো-  \r\n  \r\n  এই রাত  \r\n  আমি কাঁদছি না কিন্তু জল পড়ছে  থুৎনি বেয়ে ওলের কম্বলে  হয়তো রেল ইস্টিশন পেরিয়ে বৃষ্টি হচ্ছে  খুব। গাড়ি- ঘোড়া কিছু নেই।  \r\n  ছাতা নিয়ে যাচ্ছে কেউ কেউ  টর্চের আলোয় ঝলসে যাচ্ছে ধবধবে নারীর  পা- যুগল। হয়তো ভিজছে ছাতা ফেলে  বৃষ্টির জলসায়  \r\n  ভায়োলিনের সুরে হারিয়ে যাচ্ছে রাতের ট্রেন  বিষণ্নতার বৃক্ষে থোকা থোকা ফুল  ঝরছে ডাকঘরের উঠোনে  রেলওয়ে পুলিশ ঢুকছে চিপাগলির ঝলির ভেতর।  কয়েকটা মাছের আকুলি বিকুলি   শহরজুড়ে উদোম মুদ্রার নাচন,প্রেমিকার বুকেও  এক ফুটো জল। হয়তো নিশির শিশির। \r\n  এই রাত আর ফুরোয় না হাজার বছরে।",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:41:55-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "374072306231819950",
      "title": "শানু চৌধুরী",
      "content": "অ্যাসিড রেইন  \r\n  পিয়ানোর রিডে মাংস       নোটেশান মেলাতে মেলাতে   বেতারে হাত লাগে  গ্রামোফোন ছুঁয়ে যায় মিনিটের আলপিন                সামুদ্রিক অপেরার ডেসিবেল  উন্মাদ বৃষ্টি হয়ে গেল শহরে লাগাতার \r\n  অ্যাসিড থেকে ছিটকে গেল মেয়ে",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-17T09:36:19-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "1765564305591386042",
      "title": "বিশ্বরূপ বিশ্বাস ",
      "content": "।।কুয়াশা।।\r\n  মিলনের পার্থক্য শুধু এইটুকুই।  জলজ। আয়নাকে তুমি শরীর ভাবো। আর আমি। আর আমি শরীরকে ভাবি  বিমূর্ত আয়না।\r\n \r\n হাওয়ায় শুয়ে পড়ে গর্ভবতীধান। চোখে পাখি দ্যাখা যায় না বলে মিথ্যা সে চোখ। চোখের মানুষ। চোখের লোক।\r\n \r\n সুখেরপাথর খসে।  ধ্বসে। কুয়াশা আর পা সমকামী।  সমগামী। রাস্তা হেঁটে বসে যায় গাছতলায়। ফুল ছিঁড়ি। চুল ছিঁড়ি। ব্যথা সারে না।\r\n \r\n যোনির শেষমধু ঝরে। পাহাড়ে গেঁথে থাকা মেয়ে। নারী। তোর সমর্পিত দেহ। ক্যাপসুল খায়। স্তনে ফোঁড়া হোক।।\r\n \r\n ২।।\r\n \r\n ।। নিষ্ক্রিয়।।\r\n \r\n পিঠে মাঠ ভরে নিয়ে আমি চলেছি।\r\n আমার পিঠ মাঠের আস্তরণে ঢাকা।\r\n আমার পায়ের আঙুলে নখ নেই।\r\n বুকে দুধ নেই। যোনিতে স্রাব নেই।\r\n নিষ্ক্রিয় প্রজনন ক্ষমতা। সমতা।\r\n \r\n পিঠে মাঠ ভরে নিয়ে তুমিও চলেছো।\r\n তোমার পিঠও মাঠের আস্তরণে ঢাকা।\r\n তোমার পায়ের আঙুলে নখ আছে তবু।\r\n বুকে দুধ আছে। যোনিতে সুগন্ধীস্রাব আছে।\r\n আছে যোনিমৈথুনে প্রজনন ক্ষমতা।।",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-19T19:43:32-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "7043023423504289339",
      "title": "অনিকেশ দাশগুপ্ত ",
      "content": "দুর্ঘটনা  \r\n  গ্লাস উল্টে রাখছি অর্থাৎ রাতের  শালীনতা মাপা গ্যাছে কেন্দ্রস্থ   পারদাঙ্ক বাইনারি অব্দি টকাস্   সশব্দে গ্লাস ও  গোপন মুদ্রায় হাহাকার খুলে পড়ছে  অবিরাম এসব হাতের সিগারেট-  যথেষ্ট নেশাই নেশা নয়- এমন  রাতের হাইওয়েতে- গাড়িদের  বিচ্যুতি  নয়ানজুলির  \r\n  পেট উপচে উঠছে …",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T23:03:25-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    },
    {
      "selected": false,
      "id": "6891346080811446851",
      "title": "সৌমাল্য গড়াই",
      "content": "রাস্তা  \r\n  শায়িত মেরী। জন্ম খুলে দিচ্ছে বুক\r\n রাশি রাশি ধান... পাহাড় পেরোলে নদী\r\n গুহামুখে কেউ জ্বেলে দিল আগুন  বিভাজিকা ভেঙে আস্তে আস্তে\r\n পেলব স্তন ধরে উঠে আসছে যীশু...\r\n \r\n   \r\n  ধর্ম  \r\n  আয়নার সামনে\r\n পরস্পর বিপরীত অবস্থানে দাঁড়ানো বস্তু \r\n একটি নির্দিষ্ট বিন্দু থেকে দ্যাখে\r\n বিক্ষিপ্ত মাধ্যমের প্রয়োগ কৌশলে\r\n প্রত্যেকেই ভীষণরকমের কুৎসিত আর দৈর্ঘ্যে ছোট\r\n সে নিজে ছাড়া..\r\n উলটো দিকে দাঁড়ানো প্রতিবিম্ব দ্যাখে\r\n বস্তু থেকে খুলে যাচ্ছে\r\n একে একে জোব্বা, আলখাল্লা, পাগড়ি, ধুতি...\r\n অথচ কেউ তারা খুঁজে পাচ্ছে না রেটিনার প্রকৃত অবস্থান\r\n আলো বুঝতে পারছে না সে ঠিক\r\n কোন দিক প্রতিফলিত করবে...\r\n   \r\n  \r\n গাছ  \r\n শিকড় বিছিয়ে আগলে রাখে মাকে\r\n দুচোখে নামে বোধিবৃষ্টি\r\n পায়েসের গন্ধে ভরে ওঠে\r\n সুজাতার ঘটি- বাটির সংসার...  \r\n  \r\n নদী  \r\n  স্নান শেষে উঠে আসে\r\n পৃথিবীর সব বর্ণমালা\r\n স্বচ্ছতোয়া গর্ভের ভেতরে\r\n যা কিছু ভেসে যায়\r\n তাকেই কবিতা বলে জেনেছি...  \r\n  \r\n রোদ্দুর  \r\n  তরকারি নেই..\r\n ভাতে মেখে অনায়াসে\r\n খাওয়া যায় গরম গরম রোদ...  \r\n  \r\n সূর্য  \r\n  রোদ দেখলেই  বুড়ো প্রজাপতির \r\n পূর্বজন্মের কথা মনে পড়ে\r\n বিকেলের সুতোয় সে একদিন\r\n সূর্যকে ঘুড়ির মত উড়িয়েছিল  মৃত দেহ  জানলা দিয়ে\r\n নদী ছুটছে...\r\n একতারায় দুলছে শরীর  মাঝে মাঝে হুইসল\r\n একটা তারের মান্দাসে\r\n ভাসতে ভাসতে\r\n আনুপাতিক হারে\r\n দু-ফাঁক হয়ে যাচ্ছে রেললাইন। ",
      "author": "anupam mukhopadhyay",
      "url": "https://baak-112.blogspot.com/",
      "published": "2017-07-20T06:25:35-07:00",
      "blogid": "8016337307547332471",
      "Blog": {
        "id": "8016337307547332471",
        "url": "https://baak-112.blogspot.com",
        "title": "TODO",
        "Posts": null
      }
    }
  ]
}